---
title:      "Goede voornemens totaal overbodig!"
date:       2021-02-01 7:00:00 +0200
tags:       ["Over eten", "Over afvallen", "Over denken", "Over veranderen"]
category:   "over-afvallen"
image:      /uploads/.jpg
caption:    ""
excerpt:    ""
published:  false
---

Een nieuw jaar, nieuwe kansen, nieuwe voornemens. Het nieuwe jaar is voor veel mensen aanleiding om (weer) proberen af te vallen en beter voor zichzelf te gaan zorgen. Het is een goed momemt om hiermee aan de slag te gaan. De grote uitdaging is om dit niet alleen in januari te doen maar er gelijk nieuwe gewoontes van te maken, zodat goede voornemens volgend jaar overbodig zijn. 

Als je wilt afvallen moet je anders gaan eten: minder eten of andere dingen. Veranderen dus. Blijvend veranderen is niet makkelijk. Wij mensen zijn über gewoontedieren. We voelen ons lekker bij gewoontes en veranderen kost moeite. 

> Vervallen in het oude is niemand vreemd.

Deze post neemt als voorbeeld afvallen, maar als je tussen je wimperharen door leest, kan je dit op meer veranderingen in je gedrag toepassen.

# Maar "wat dan"?

Bedenk wat je concreet doet als je je goede voornemen waarmaakt. Bijvoorbeeld:

- ik snoep niet meer dagelijks, maar alleen dan ..... en dan.... en dan....
- ik ga minder vet eten om mijn cholesterol te verlagen. Daarom eet ik niet meer dit... en dit..., maar dat... en dat..... Uitzonderingssituaties zijn...
- ik ga geen "witte koolhydraten" meer eten maar alleen volkoren. Hiervoor vervang ik dit... product door dat... en dit... door dat... Ik regel bij de lunch bij die en die dat er alternatieven zijn.
- Ik ga andere tussendoortjes eten. Ik zorg dat ik deze dan.... klaar maak. Ik vraag die of die om mee te denken hoe dit aan te passen.
- Ik ga minder grote porties eten. Ik pak niet meer dat grote bord, maar het kleine bord. Ik ga langzamer eten en probeer te voelen of ik nog honger heb. Ik eet niet tot ik me vol voel.
- Ik ga minder alcohol en/of suikerhoudende dranken drinken. Alleen op bepaalde dagen of bij bepaalde gelegenheden komt de fles tevoorschijn.

Zoals je in de voorbeelden leest is het heel concreet. Dat helpt namelijk. Als je doel vaag is, dan kan is het lastig om te zeggen of je er wel of niet aan voldoet. De optimisten onder ons zullen dan (te) snel blij zijn en de pessimisten onder ons zullen zichzelf (te) hard veroordelen. 

Bij het kiezen van je concrete verandering is het het beste om het niet te zien als kortdurend dieeten of afvallen, maar als gezonder gaan eten.

# Okee, okee en "hoe dan"

Sta er daarna concreet bij stil hoe je je voornemen gaat doorvoeren. Ga je bijvoorbeeld één van bovenstaande punten doorvoeren, of meerdere, of zelfs allemaal? Met andere woorden: ga je muizenstapjes nemen of wordt het een "big bang"? 

## Muizenstapjes

Doen wat je altijd doet kost weinig discipline. En dát is de flow die je wilt hebben. Als je gaat veranderen kies dan één ding om mee te beginnen en laat de rest zoals het is. Dat ene ding kost niet zoveel moeite. En alle ingrepen richting gezond eten zijn goed, dus het is altijd de moeite waard! 

Haal daarbij niet alleen dingen weg (daar wordt niemand blij van), maar ga op zoek naar lekkere en gezonde alternatieven. Bij de lunch eet ik tegenwoordig vaak een cracker met 15+ belegen smeerkaas en jalopeno pepertjes. Heerlijk! Niets is zo fijn als lekker eten en weten dat het gezond is. 

Merk je na een paar weken dat de verandering in je routine zit en wil je verder gaan? Kies dan een volgende verandering. Dat hoeft natuurlijk niet alleen op het gebied van eten te zijn, maar je kan ook nadenken over meer bewegen. Door geleidelijk stapjes door te voeren zal je zien dat je in 2022 geen goede voornemens meer nodig hebt! 

> Elk voordeel heb z'n nadeel - Johan Cruijf

Nadeel van dit langzame aanpassen is dat de effecten geleidelijk tot uiting worden. Op de weegschaal misschien pas na lange tijd. Dat kan demotiverend zijn. Bedenk wel gezonder eten is altijd goed, maarja het is erg lekker als je het resultaat ook terug ziet.

## Big bang

Veranderen met een "Big Bang". Naast oliebollen en champagne is dit voor sommigen een traditie met nieuwjaar. Op 31 december eten ze hun laatste oliebol, drinken ze het laatste glaasje champagne en, of, drukken ze hun laatste sigaret uit. Vanaf dat moment wordt alles anders! Het nieuwe regime gaat in. 

Het gevaar hiervan is bekend. Het volhouden. Hoe zorg je dat je geen jojo wordt? Maak je nieuwe voornemen daarom zo concreet mogelijk. Sluit je bijvoorbeeld aan bij een groep om samen af te vallen. Denk ook alvast na wat je doet als je je streefgewicht bereikt hebt. Wat wordt jouw nieuwe normaal, zeg maar. En dan bedoel ik geen 1,5 meter afstand, maar wat ga je eten? 

Ook als je voor de big bang gaat is het mijn advies om niet in termen van dieet te denken, maar gezond te gaan eten. Als je eerst flink wil afvallen kan je zorgen dat je minder calorieën eet. Als je op gewicht bent kan je dan meer eten, maar niet anders!

Er zitten voordelen aan een big bang aanpak. Meestal wordt op meerdere vlakken ingegrepen, zoals meer bewegen, gezond en minder eten en geen alcohol meer drinken. Door het hoge ambitieniveau zal je ook relatief snel resultaat zien. Dit motiveert om door te zetten en geeft positieve energie om er mee door te gaan.

## Dus?

Denk bewust na over je aanpak en experimenteer. Niemand weet wat het beste is voor jou. Heb respect voor jezelf door jezelf serieus te nemen. Is je nieuwe regime bikkelen en onprettig? Hoe lang ga je dat dan volhouden? Doe niet onnodig streng tegen jezelf door te concluderen "dat je het niet kan". Daar schiet je niets mee op. Misschien geeft mijn eerdere (post)[over-afvallen/2020/10/24/afvallen.html] trouwens nog ideeën. En bedenk: al het begin is moeilijk!

PS Als je met afvallen enzo bezig bent dan kom je op internet ook veel lelijke dingen tegen. Ik vind gezond eten en leven boeiend maar de oordelen en de maatschappelijke behoefte om te voldoen aan het schoonheidsideaal staan me tegen. Ook het oordeel dat soms geplakt wordt op mensen die er niet aan voldoen. Zoals de jeugdheld van mijn zus al zo mooi verwoorde: "Come as you are". It's all good. 

