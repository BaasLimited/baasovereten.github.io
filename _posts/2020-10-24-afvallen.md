---
title:      "Afvallen: met deze zes 'ingrediënten' lukt het wel"
date:       2020-10-24 14:00:00 +0200
tags:       ["Over afvallen", "Over eten"]
category:   "over-afvallen"
image:      /uploads/weegschaal3.jpg
caption:    "Je nieuwe beste vriend: de weegschaal (waterverf en fineliner in schetsboekje)"
excerpt:    "Ik heb mijn hele leven de diepe overtuiging gehad dat ik niet kon afvallen. Mijn pogingen waren niet succesvol of bleven bij een bepaald gewicht haken. Door de corona crisis waren er zelfs extra kilo's bij gekomen. Om deze kwijt te raken ben ik een online opleiding tot voedingsconsulent gestart. Lees hier verder..."
published:  true
---

## Weg met die corona-kilo's

Corona-kilo's. Het is een begrip. Helaas had ik er in het voorjaar ook mee te maken. Ondanks vele eenzame hardlooprondjes kwamen de kilo's er bij. Langzaam dat wel, maar niet te negeren. Ik ging minder eten. Zonder resultaat. Geen grammetje eraf. Zucht. 

Informatie op internet over afvallen vond ik verwarrend. Verschillende sites bevatte tegenstrijdige info of waren overduidelijk niet objectief. Zoekend naar goede informatie kwam ik terecht bij een online opleiding tot voedingsconsulent. Deze heb ik in een opwelling aangeschaft en gedaan. Tijdens de opleiding heb ik mezelf gebruikt als slachtoffer / laboratorium-muis. En ik heb veel geleerd en ben bijna acht kilo kwijt! 

Mijn voornemen is niet om voedingsconsulent te worden. In dit blog wil ik delen wat ik geleerd heb. Misschien heeft iemand anders er ook nog wat aan!

## De ingrediënten voor een succesvol afvallen

De opleiding tot voedingsconsulent is niet voor niets een hele opleiding. Er is veel over te vertellen (lees het internet er maar op na). Ik heb hier zes ingrediënten uit gefilterd die volgens mij het aller aller aller belangrijkste zijn in ons grote gevecht tegen de kilo's. 

### Ingrediënt 1: verander je gewoontes

Zie het afvallen niet als een tijdelijk dieet dat je even doet en daarna weer terug gaat naar hoe je nu eet en leeft. Dat werkt niet. Dat is een recept tot jojo-en. Iedereen die wel eens heeft geprobeerd af te vallen en gefaald heeft (bijna iedereen toch) weet hoe frustrerend dit is. Je eindigt uiteindelijk met een zwaarder lijf én een geknakte geest. 

{% include image.html url="/uploads/jojo.jpg" description="Jojo (Waterverf en fineliner in schetsboekje)" %}

Start door te zorgen dat je gezond gaat eten. Leg al je eten langs die meetlat (verderop meer hierover). Voor een blijvend lager gewicht, moet je blijvend gezond eten. Niet alleen voor een mooi figuur is het belangrijk, maar ook voor je gezondheid. 

Het schijnt dat de meeste mensen al afvallen door alleen gezond te eten. Maar we weten allemaal: om af te vallen moet je tijdelijk minder calorieën eten dan je verbrandt. Zo simpel is het. Als je per dag ongeveer 500 kCal minder eet dan val je op een verantwoorde manier af. Niet te snel. Dat heeft toch geen zin (in het kader van het eeuwige jojo-en).

> Cliché maar waar: als je wilt afvallen moet je minder calorieën eten dan je verbrandt

Ik ben van plan nog een keer meer over het aantal calorieën dat we op een dag verbranden en hoe je dat kan berekenen. Als je op het gewicht bent waar je tevreden mee bent kan je weer wat meer eten. Maar zorg dat dit gezond eten is. Anders zitten de kilo's er zo weer aan.. 

### Ingrediënt 2: willen en niet moeten

Het belangrijkste ingrediënt: het start met het zelf echt willen. Ik geloof dat dit de enige manier is om op de lange termijn de kilo's de baas te blijven. Als je het moet van jezelf, maar je wilt het niet echt, dan heb je pure discipline nodig om gezond te eten. Dat is op de lange termijn niet vol te houden. Niemand kan altijd gedisciplineerd blijven, jij ook niet. Als je het echt wilt, dan ben je er klaar voor. Anders zou ik er gewoon lekker niet aan beginnen. 

{% include image.html url="/uploads/jojo-er.jpg" description="Professioneel jojo-er (Waterverf en fineliner in schetsboekje)" %}

### Ingrediënt 3: meer bewegen

Hier is een aparte post over! [Zie hier](/over-bewegen/2020/10/21/meer-bewegen.html). Als je wilt afvallen kan je of minder calorieën eten, of meer bewegen, of allebei. En allebei is het meest effectief (duhuh). Dusssss: aan die wandelschoenen, spring op die fiets of burpies op de plaats. Als je er maar moe van wordt. Voordeel: je krijgt het lekker warm van even goed bewegen. Heerlijk in de herfst of winter.  

### Ingrediënt 4: variatie is de sleutel

Ons lichaam is een bizar ingewikkelde machine met een miljard kleine radartjes. Alles hangt met elkaar samen. We hebben veel verschillende vitamines, mineralen en voedingsstoffen nodig om ons lijf goed te laten functioneren. Afvallen is vaak een reden om gezond te gaan eten. Maar gezond eten is ook belangrijk voor bijvoorbeeld een goede weerstand, stevige nagels en mooi haar. 

Ik heb met name geleerd dat ik niet teveel at, maar de verkeerde dingen. 

Zorg dat je zo min mogelijk verzadigd vet eet en probeer enkelvoudige koolhydraten te mijden. Dus geen wit brood, normale rijst of pasta, maar de volkoren broertjes en zusjes. Eet zo min mogelijk suiker. Suiker werkt verslavend. Het zorgt voor een piek in je bloedsuiker en zorgt dat je meer wilt. Als je eenmaal een koekje of iets dergelijks hebt genomen, blijf je de rest van de dag trek houden in meer. Ik zelf vind het lastiger om één koekje te nemen dan geen. Onze smaak past zich ook aan. Als je een tijdje geen suiker hebt gegeten, proef je natuurlijke zoetigheid veel intenser en vind je dat lekkerder dan de gemaakte zoetigheid van koekjes enzo. Zorg ook dat uitzonderingen écht uitzonderingen zijn. Het werkt het beste als je wel mag van jezelf, maar niet wilt ;) Voor mij werkt dat omdat ik weet dat het verslavend is.

{% include image.html url="/uploads/donut.jpg" description="Donut (Waterverf en fineliner in schetsboekje)" %}

Maar let op: zelf heb ik jarenlang koolhydraten geweerd omdat ik dacht dat deze dik maken. Ik at veel eiwitten en vetten. Pas hiervoor op! Ons lijf heeft de koolhydraten nodig en de verzadigde vetten zijn niet goed voor je. 

### Ingrediënt 4: meten is weten

Ik vind zelf de eetmeter van het voedingscentrum ideaal. Het is een app waarmee je een eetdagboek kan bijhouden. Het is gratis en geeft goed inzicht. Niet alleen in de calorieën, maar ook of de verhouding van de voedingsstoffen goed is. Dus of je voldoende eiwitten en koolhydraten binnen krijgt. Vetten zijn bij mij niet zo'n probleem ;). 

Ik schrok me wezenloos toen ik hiermee begon. Ik probeerde al langer af te vallen en dacht dat ik gezond bezig was. Niet dus! Stap voor stap heb ik mijn eten aangepast en ik ging langzaam van rode naar groene overzichten. De echte nerds (yesss, hier aanwezig) kunnen ook per vitamine bekijken of je er genoeg van binnen krijgt. Per dag is het onmogelijk om alles goed binnen te krijgen, maar over een langere periode erg belangrijk!

Ik bleek bijvoorbeeld veel te weinig jodium binnen te krijgen. En wat gebeurt er als je te weinig jodium binnen krijgt? Een slome stofwisseling..en dus.. meer vetjes op de billen. 

{% include image.html url="/uploads/jodium.jpg" description="Die andere jodium (Waterverf en fineliner in schetsboekje)" %}

### Ingrediënt 5: maak er een feestje van

Als je gaat afvallen, moet je minder calorieën gaan eten. Met de eetmeter in de hand zijn mijn vriend en ik het internet ingedoken op zoek naar lekkere recepten die passen in onze nieuwe eetstijl. Wat hebben we gesmuld! Eerlijk: er zaten zeker tegenvallers tussen zoals droge stamppotten en smakeloze rijstschotels. Maar er zaten ook parels tussen om je vingers bij af te likken! 

> Gun het jezelf dat dat wat je eet héérlijk is.

Steek de tijd in het uitzoeken en verheug je op het proberen van de nieuw gevonden recepten. Nog extra geluk als je het samen met iemand kan doen. Heerlijk gezellig en kneuterig in deze tijd waarin we zoveel thuis moeten zitten. 

### Ingrediënt 6: wees lief voor jezelf

Heb je in plaats van dat ene koekje het hele pak koekjes naar binnen gewerkt? En er niet eens echt van genoten? Of was het chips? Of allebei? Niet handig als je wilt afvallen, maar "don't beat yourself up". Het heeft geen zin om het jezelf kwalijk te nemen. Je gaat je niet beter over jezelf voelen en de kans is zelfs groter dat je van ellende weer naar de chipszak wilt grijpen. 

Wees mild

Trouwens met een keer slecht eten is de boel niet verpest. Als je je gewoontes aan het veranderen bent dan heeft dat voor de lange termijn veel effect. De lange termijn is niet beïnvloed door een eenmalige uitval. 

Als je maar niet in een patroon vervalt. Verval je wel in een patroon, ga dan op onderzoek uit. Niet veroordelend, maar met respect voor jezelf. Waardoor wordt dat het patroon getriggerd? Zijn er alarmbellen die je kunnen waarschuwen? Kun je hierdoor zorgen dat je niet naar de chipszak grijpt maar iets anders gaat doen? 

#coronakilos #afvallen #tips #voedingscoach #voeding #eetmeter
