---
title:      "Traktaties: Respectvol nee zeggen"
date:       2020-10-21 11:00:00 +0200
tag:        ["afvallen", "volhouden"]
category:   "gezond-leven"
image:      /uploads/tompoes.jpg
caption:    "Hema tompoes (waterverf en fineliner in schetsboekje)"
excerpt:    "Af en toe wat lekkers: een taartje of een snoep moet kunnen. Niet te vaak helaas, anders gaan de kilo's er niet vanaf. Het blijft balen dat het zo werkt. Dan kunnen de taartjes en soepjes maar beter rete-lekker zijn. En traktaties die eigenlijk mhah zijn... nee echt ff niet. Zonde van de calorieën! Je ontkomt niet aan nee zeggen. Maar hoe?"
published:  false
---

Voor jezelf zorgen is respectvol *nee* zeggen. Deze quote kwam ik tegen op de "Scheur je los" scheurkalender van 2016 of was het een ander jaar? Laten we zeggen dat mijn scheurkalender wat achter loopt. Maar dat terzijde.

> Voor jezelf zorgen is respectvol "nee" zeggen

Het is een mooie quote. Het is op zoveel situaties van toepassing. Op het werk, als iemand je mee uit vraagt terwijl je super moe bent, noem maar op. Maar respectvol "nee" zeggen is extra extra extra belangrijk als je af wilt vallen. **Mijn heilige stelregel voor traktaties is: ik neem het alleen als ik het echt lekker vind.** Het moet de calorieën waard zijn! Als je daardoor af en toe wat neemt, dan hoef je je ook niet schuldig of naar over te voelen.

{% include image.html url="/uploads/hoera.jpg" description="Vlaggetjes & hoera! (permanente stift in schetsboekje)" %}

Maar ja, herken je deze situatie? Je bent net super goed bezig. Je hebt al een tijdje niet gesnoept en de eerste kilo's zijn eraf. Dan komt op kantoor een stralende collega langs met een Hema tompoes. In eerste instantie sla je vriendelijk af, maar de collega dringt aan en voor je het weet sta je de zompige tompoes naar binnen te werken. Niet echt lekker. Je proeft hoe mierzoet het is en je schuldgevoel stapelt zich op. Maar het lukt echt niet om nee te zeggen. De volgende dag heeft een andere collega zelf een appeltaart gebakken. Zeg daar maar eens nee tegen. Je voelt de appeltaart al op je heupen erbij komen. He, bah. Misschien is de taart niet eens echt lekker.

Als je bij een groot bedrijf werkt dan lijkt het wel alsof er elke dag wat te vieren is. Hoe kan je hiermee omgaan?

### Bereid standaard reacties voor waarmee je respectvol *nee* kan zeggen

Je kan dan putten uit een aantal gezellige en "spontane" reacties. Voorbereiden klinkt misschien gek en gemaakt, maar werkt als een tierelier. Je kan bijvoorbeeld zeggen:

1. Wauw!! Dat ziet er heerlijk uit. Ik houd me toch in. Het kost moeite, maar ik ben super goed bezig.
2. Gefeliciteerd! Ik vier gezellig mee maar zonder te eten
3. Jeetje, indrukwekkend dat je dat zelf kan bakken zeg. Toch laat ik het nu even aan me voorbij gaan.
4. Wist je dat ik heel veel zelfdiscipline heb? Vandaag heb ik dat weer flink nodig.. maar ik houd vol!
5. Oh neeeee, daar kan ik niet aan beginnen. Als ik een stukje neem, dan eet ik alles in een keer op. Nee grapje, het ziet er heerlijk uit maar ik snoep vandaag niet.

Het mooie is dat iedereen na twee keer *nee* zeggen weet dat je niet altijd neemt en bizar genoeg dringt iedereen gelijk een stuk minder aan! Degene die blijven aandringen zijn meestal degenen die het zelf het moeilijkste vinden ;). Het is jouw lijf en jij bent super goed bezig!

Vind je het ondanks de tips lastig om nee te zeggen? Probeer jezelf dan eens een paar vragen te stellen, zoals:

- Vind ik het vaker moeilijk om nee te zeggen?
- Met andere woorden: is geen nee kunnen zeggen een patroon in mijn leven?
- Wanneer kan ik ook geen nee zeggen?
- Wie of wat dien je door dit in stand te houden?
- Kan je ervoor kiezen om het te laten gaan en wel nee te zeggen?
- Zo niet, wat heb je hiervoor nodig? Kan iemand je helpen?

Wees eerlijk maar lief voor jezelf. Er bestaat voor (zover ik weet) geen supermens.

Tot slot, heb je inspiratie voor meer gezellige (en respectvolle) manieren om nee te zeggen? Laat het me weten! Vind ik leuk.
