---
title:      "Jouw imperfectie is perfect"
date:       2020-11-22 14:00:00 +0200
tags:       ["Over ons hoofd"]
category:   "over-ons-hoofd"
image:      /uploads/ .jpg
caption:    ""
excerpt:    "Perfectionisme zit ons in de weg. Laat het los. Bevrijd je zelf van de last en laat jezelf zien aan de wereld."
published:  false
layout:     gallery-post
---

Perfectionisme. Het nastreven hiervan motiveert. Het maakt dat je nog een stap extra zet. Dingen met extra aandacht doet. Maar perfectionisme zit ook creativiteit in de weg. Het werpt blokkades op waardoor je niet verder wilt gaan of durft te gaan. Wat als je het doet en het lukt niet? Het wordt vast maximaal middelmatig. 

# Imperfectie in tekeningen

Ik vind bij kunst dat imperfectie iets interessant maakt om naar te kijken. Het maakt het echt. Een tekening die perfect is, is oninterssant. Het boeit niet. Daarom is het werk van Felix Scheinberger populair. Het is verre van perfect en daarom [tof en stoer.](https://www.instagram.com/felixscheinberger/) Waarom? Dat kan ik niet beter omschrijven dan dat ik hier al gedaan heb. Of de straatkunstenaar Banksy. Hij omarmt de imperfectie bijna letterlijk. [Zijn doek](https://banksy.co.uk/) (de straat) is immers per definitie imperfect. 

Ik hou van mensen tekenen. Ik hou vooral van mensen tekenen die niet perfect zijn. Mooie oude koppen met veel rimpels vooral. Of mensen die iets in hun ogen hebben. Je kan zien dat er een verhaal achter zit. Als oefening teken ik wel eens gewoon een plaatje dat op Instagram langs komt. Bijvoorbeeld een reclame voor kleding.  De modellen leveren  matte, saaie tekeningen op. 

## Perfecte imperfecte herinneringen

Als ik terug denk aan mooie herinneringen dan zijn dat vaak herinneringen aan "imperfecte momenten". Die keer dat ik met de Baas in een hotel was en hij het mini-jammetje niet open kreeg. De mevrouw van het hotel deed het voor. In een tel was het pakje open. Vol enthousiasme pulkte mijn stoere vent verder aan zijn jammetje. Ik weet nog steeds niet wat hij deed, maar het pakje ontplofte in zijn gezicht en de jam vloog met galactische schwung door het ontbijtkamertje. Het barretje, de vloer en de muur zaten vol spetters vuurrode aardbeienjam. De Koreaanse mevrouw en wij hebben ons kapot gelachen. 

Een andere fijne herinnering is die keer dat wij naar een oude toren gingen kijken in een dorp waar verder geen jota te doen was. De toren zelf was ook niet bijzonder opzienbarend. Geen bordje met uitleg of toelichting te ontdekken en half overgroeid met onkruid. Uit het niets kwam opeens een wilde hond aanrennen. Luid blaffend en grommend. Het kwijl droop uit zijn bek en zijn ogen popte bijna uit zijn kassen. Ik ben nog nooit zo bang geweest. Een lang verhaal kort: we zijn er goed vanaf gekomen. Ondanks deze ongelukkige ingrediënten denk ik met veel geluk aan deze dag  terug. 

Al die keren dat we prachtige oude gebouwen hebben bekeken en mooie rondleidingen hebben gehad vervagen in mijn hoofd tot een grote blur. Maar deze prachtige imperfecte momenten blijven kristalhelder in mijn geheugen . 

## Perfect imperfecte ouders

Ik ben momenteel de biografie van Bert Hellinger aan het lezen. Hij heeft een therapievorm ontwikkeld die vrij vaag is.  Ik heb een haat-liefde-verhouding dit soort vaagheden. Het boeit me maar soms gaat het over mijn grens. Maar dat terzijde. Het volgende stuk tekst over imperfectie van ouders vond ik pakkend en mooi. Ik heb het wat ingekort. 

Natuurlijk hebben onze ouders ook tekortkomingen en zwakke punten. Ze hebben sommige dingen vanuit onze huidige optiek verkeerd gedaan. Stel je voor dat je ideale ouders had, dat ze in alle opzichten perfect waren en dat alles wonderbaarlijk goed ging. Hoe efficiënt zou dat zijn voor het leven? Het zijn juist de fouten, de uitdagingen, de dingen die soms van ons worden gevraagd met groot leed, die ons een speciale kracht geven als we ermee instemmen. [..] Nu kun je je voorstellen hoe het is als iemand uit een perfect gezin komt. Kan hij empathie hebben voor anderen? Kan hij genade voelen? Of is hij grotendeels afgesloten van het leven? Kijk nu opnieuw naar jezelf en naar anderen, die een aantal ontberingen hebben geleden. Hoe kun jij je inleven in anderen? Hoeveel meer kracht heb je om anderen te helpen en van anderen te houden dan degenen die uit een perfect gezin komen? 

Onze ouders en wij zelf (als je ouder bent) doen vaak ons best om perfect te zijn. Perfectie lukt niet. Dat kan niet. We zijn allemaal mensen. Mensen maken fouten. Mensen verliezen hun geduld en doen soms niet het beste. Bert Hellinger geeft dit een mooi perspectief. De imperfectie geeft diepte en glas aan onze levens.

## Het imperfecte blog

Voor mijn website ben ik ook met een worsteling naar perfectie bezig. Ik dub over welke tekeningen er op mogen. Ik heb er doodles opgezet omdat ik het leuk vind, maar straks vinden anderen het stom? Ik schrijf nu een post over perfectie, wie vind dit boeiend? Er zit niet echt een duidelijke lijn in en lijkt bij elkaar gegraaid. Wat voor nieuwe informatie voeg ik toe? Als het niet perfect hoeft te zijn, wat is dan wel goed? Waarom doe ik dit?

Ik weet het niet. Ik doe maar. Ik heb er behoefte aan. Hier ben ik mee bezig. Misschien jij ook wel. 

Misschien kan dit jou of iemand anders inspireren om op zoek te gaan naar het mooie imperfecte. Of zet het een proces in gang om van jezelf te accepteren dat je niet perfect bent. Dat je geen perfect werk aflevert. Dat je geen perfecte moeder bent. Geen perfecte partner. Geen perfect kind. Geen perfect mens. 

# Jouw imperfectie is perfect
