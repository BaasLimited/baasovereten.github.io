---
title:      "Spread the spreads"
date:       2021-02-16 14:00:00 +0200
tags:       ["Over eten", "Over afvallen"]
category:   "over-eten"
image:      /uploads/viezetegels.jpg
caption:    "Crimescene op onze tegels na een staafmixer - paprika incident (waterverf in schetsboekje)"
excerpt:    "Gezond en lekker broodbeleg is lastig te verkrijgen. Hier een vind je een aantal lekkere groentespread recepten."
published:  false
---

Spreads maken. Ik ben er fan van geworden. Als vegetariër is er belabberd weinig gezond brood beleg. Er is veel beleg te kopen maar er zit bijna altijd teveel verzadigd vet, suiker en/of zout in. 

Na wat research maak ik nu vaak zelf een lekkere groentespread. De moeite valt (meestal) reuze mee. Nu ik wat receptjes in mijn hoofd heb, gooi ik het best snel bij elkaar. Ik maak soms ook in een keer meerdere potjes, waarvan ik een deel invries. Lege pindakaaspotjes enzo bewaren we en gebruiken we hier voor. Ziet er ook mega professioneel uit! 

## Pittige pompoenspread

Deze pompoenspread heeft mijn vriend een keer in elkaar geflanst van een stuk pompoen die over was. Ik was prettig verrast door het eind resultaat!
* 500 gr pompoen (voor het koken)
* 100 ml yoghurt
* 15 gr zonnebloempitten
* 1 tl cayennepeper
* 1tl kerrie
* Zout en peper naar smaak

De stappen zijn behoorlijk simpel: 
1. De pompoen koken in een beetje water of in zo'n stoombak in de magnetron. 
2. Als de pompoen gaar is even opbakken met de kruiden in een koekenpan. 
3. Samen met de yoghurt en de zonnebloempitjes in de blender of even met de staafmixer er door heen. 

Je kan kiezen of je het helemaal zacht of met wat grovere stukken wilt maken. Wij vonden het met wat stukjes pompoen het lekkerst. En fijn om te weten: er zitten verrassend weinig calorieën in pompoen. Geniet ervan!

{% include image.html url="/uploads/pompoen2.jpg" description="Flespompoen, wat ben je mooi zoals je bent (waterverf en fineliner in schetsboekje)" %}

## Hartige champignonspread

Champignons. De heerlijke volle, aard-achtige smaak van deze schimmeltjes maakt deze spread super een knaller. Ik varieer en improviseer met de toevoegingen, maar ik zo vind ik het altijd lekker:

* 250 gram klein gesneden champignons of kastagnechampignons
* 50 gram magere kwark
* flink wat peper en een beetje zout
* Scheutje Aceto balsamico azijn
* Verse bieslook
* Verse basilicum

Stappen om tot de spread te komen:
1. De champignons bakken in een klein scheutje vloeibaar bakvet en de peper en zout. 
2. In de laatste minuut de aceto balsamico toevoegen. Ik bak ze altijd goed door, dan vind ik ze lekkerder. 
3. Als het klaar is pureren met de kwark en de verse kruiden. Ik vind een beetje structuur lekker, dus pureer niet te lang. 

Zoals gezegd varieer ik nogal met deze spread. Ik doe er niet altijd azijn in. Soms doe ik er gedroogde italiaanse kruiden bij, of gedroogde citroengras (verrassend lekker erbij!). Ik gebruik nog wel eens cottage cheese in plaats van kwark, of tofu. In tofu zitten veel plantaardige eiwitten en is dus erg gezond. Met name voor vegetariers is het belangrijk. En in combinatie met brood een topper (zie mijn [post](/over-afvallen/2020/11/08/eiwitten.html) waarom). 

Je kan de tofu overigens zonder te bakken in de blender erbij gooien. Het is wel aan te raden om eerst zoveel mogelijk vocht eruit drukken. Dit kan met een keukenpapiertje. Anders kan het een beetje muffig gaan smaken (iiieeeew).

{% include image.html url="/uploads/champignon.jpg" description="Champignon, gewoon zoals hij is (gouache in schetsboekje)" %}

## Worteltapenade

Ik heb deze worteltapenade ook in mijn [worteltastisch](over-eten/2020/10/11/worteltastisch.html) post opgenomen. Deze hoort absoluut in dit rijtje thuis, want ik ben nog steeds dolenthousiast over dit receptje. Ik maak de spread dan ook vaak!

## Erwtenspread

Er staan op internet veel verschillende recepten voor erwtenspread. Ik heb meerdere gemaakt en vond ze meestal lekker. Let wel op dat het een gezonde versie is. Er zijn bijvoorbeeld versies met walnoten erdoor. Walnoten zijn erg gezond, maar bevatten ook veel vet. Niet teveel ervan dus. Anders heb je een heerlijke spread, alleen niet zo gezond. Zie mijn post over [nootjes](over-eten/2020/12/10/nootjes.html). Andere recepten bevatten weer (veel) witte kaas. Dit is ook heerlijk, maar door de verzadigde vetten ook minder gezond (en heerlijk).  

Onderstaand receptje is uitgebalanceerd, dus gezond genoeg en erg lekker! 
* 200 gr doperwten uit de vriezer
* 50 gr witte kaas 50% vet
* scheutje olijfolie
* peper en zout en 
* (handje) verse munt naar smaak (jaaa die verse munt erbij maakt 'm heeerlijk)

De bereiding spreekt voor zich. De doperwten laten ontdooien en met de andere ingrediënten pureren tot eenn brei. Smullen maar!

{% include image.html url="/uploads/munt.jpg" description="Muntblaadjes (waterverf en kleurpotlood in schetsboekje)" %}

## Caprese tofu

Voor liefhebbers van de klassieke caprese smaak is de volgende spread een aanrader!

* 125 gram tofu
* 1 tomaat
* verse basilicum (lekker veel)
* zout en peper
* 1/2 teentje knoflook

Vergeet de tofu niet te deppen tegen de muffigheid! Dep liever wat te hard en teveel dan te weinig. Heb je dat gedaan, dan kan alles in de keukenmachine, blender of met de staafmixer gechopt worden. Smullen maar!

## Wortel-feta-feestje

Na mijn worteltastisch post kreeg ik een tip voor wortels uit de oven met feta en peper en zout. Dat klonk heerlijk! Ik dacht...mmmm.. dat kan ook als spread! En ja hoor, dat kan absoluut. 

De ingredienten spreken redelijk voor zich. Ik had 250 gram wortelen gekookt in de magnetron, want ik had geen geduld voor de oven. Peper en zout en 50% witte kaas erbij gedaan. En in de blender. Heerlijk!



PS voor alle moeders onder ons.... wat een flashback naar de eerste hapjes of niet? Wie had ooit gedacht dat we voor ons zelf aan het pureren zouden gaan ;)
