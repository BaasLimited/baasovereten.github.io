---
title:      "Zo is sporten wel vol te houden"
date:       2020-11-14 13:00:00 +0200
tags:       ["Over bewegen", "Over afvallen"]
category:   "over-sporten"
image:      /uploads/hardlopen-zw-w.jpg
caption:    "Hardlopen in de stad (waterverf en fineliner in schetsboekje)"
excerpt:    "Sporten is goed voor je, maar niet iedereen houdt het vol. Het is een van die dingen die we ons voornemen, een paar weken doen en daarna weer laten versloffen. Mijn gouden regel om het wel vol te houden: luister goed naar je lijf. Hoe dan? Hier een paar tips."
published:  true
---
[In mijn eerdere blog](over-bewegen/2020/10/21/meer-bewegen.html) met tips om meer te bewegen schreef ik al wat de bewegingsrichtlijnen van de gezondheidsraad zijn. Veeel bewegen en sporten dus! Als het lukt: RESPECT. Als het niet lukt: hier wat tips. Bij deze tips haal ik als voorbeeld vaak hardlopen aan, maar dit geldt natuurlijk voor alle (duur)sporten.

**1. Het hoeft niet perfect**

Meer bewegen is altijd goed, ook als je het je niet lukt om drie keer in de week intensief te sporten. Elke keer als je iets doet, dan zorg je voor je zelf! Dus wees niet teleurgesteld als het "maar" twee keer per week lukt, of een keer in de week. Geef jezelf complimenten en schouderklopjes voor elke keer dat je bent geweest. Iedereen die wel eens sport weet wat lastig is: van de bank afkomen en gaan. Dat is het echt zwaarste! Als je eenmaal bezig bent, gaat het meestal lekker en voel je je daarna (ook in je hoofd) veel beter. 

{% include image.html url="/uploads/yoga.jpg" description="Yoga. Downward Dog (vulpen op post-it)" %}

**2. Je hoeft niet tot het gaatje te gaan**

Als je niet aan het trainen bent voor een nieuw Nederlands record maakt het niet zoveel uit hoe je prestatie is. Wil je je hardlooprondje van 5 kilometer in 30 minuten lopen, maar heb je er 37 minuten over gedaan? Baal je hiervan? Zeker niet doen! Het feit dat je bent gaan sporten maakt al het verschil. Niet of je net wat sneller of langzamer was. Je hebt je gezondheid voorrang gegeven op andere dingen en dat is knap. Je conditie en uithoudingsvermogen verschillen nou eenmaal van dag tot dag. Je kan niet elke dag presteren. Soms is het gewoon doen al ruim voldoende. Prestatiedrang kan natuurlijk motiveren. Maar merk je dat het je niet helpt en dat je daardoor niet van de bank komt ("Vandaag lukt het toch niet"), hou hier dan simpelweg mee op. 

{% include image.html url="/uploads/gewichten.jpg" description="Gewichtheffen (vulpen op post-it)" %}

**3. Maak je rondje af, desnoods als een slak!**

Heb je het een keer moeilijk onder het sporten? Spreek met jezelf af dat je het afmaakt. Had je bedacht om bijvoorbeeld:

1. een rondje van een half uur te doen, doe dan een rondje van een half uur maar langzamer;
2. een rondje van 5 kilometer te doen, doe dan een rondje van vijf kilometer maar langzamer;
3. tien push-ups te doen, doe dan tien push-ups maar met meer pauzes of minder diep

In plaats van door bikkelen (en daarna weken niet meer gaan omdat het verschrikkelijk was ;)), neem je een tandje terug, maar je gaat wel door. Je bouwt je conditie op en traint je spieren. Maar je luistert ook naar je lichaam en je kan achteraf trots zijn op jezelf.

**4. Sport met een hartslagmeter**

Als je (nog) geen goede conditie hebt, sport dan met een hartslagmeter om. Het is in het begin nog lastig om aan te voelen hoe hard je kan gaan. Als je te hard gaat, dan kom je halverwege de man met de hamer tegen. Als je te langzaam gaat, dan heeft je training minder nut. We hebben meestal de neiging om teveel van onszelf te vragen. Dit werkt demotiverend. Het is te zwaar en je gaat daarna nooit meer. Bedenk wat voor training je wilt doen en wat je targethartslag is en stem je tempo af op je hartslag. De ene dag kan je enorm veel, de andere dag zit je er na twee stappen op. Maf maar waar. 

Er bestaan veel websites om je hartslagzones te berekenen. Belangrijke factor daarbij is je leeftijd. Ook kan je allerlei schema's vinden om je trainingen op te bouwen, waarin je per tijdsvak varieert in hartslagzone. Ik vind dit zelf wat overrated en vind het niet fijn om daar zo precies mee bezig te zijn. Ik loop lekker als mijn hartslag rond de 150-160 ligt. Dan daag ik mezelf uit zonder over het randje te gaan. Maar wat voor jou goed werkt. Het is een kwestie van proberen!

{% include image.html url="/uploads/rennen.jpg" description="Hardlopen (vulpen op post-it)" %}

**5. Wandelen of fietsen**
Ben je al wat ouder? Dan is het extra belangrijk om in beweging te blijven. Voldoende conditie en spierkracht zorgen dat je vervelende gevolgen van ouder worden uitstelt, of dat je er minder last van hebt! Je voelt je fitter. Heb je nu geen goede conditie, ga dan zeker niet uit het niets opeens sporten maar ga vooral wandelen of fietsen. Het is wel goed om jezelf uit te dagen. Eigenlijk vraag je het optimale van jezelf als je het net lekker warm krijgt, maar je nog wel gewoon kan blijven praten. Je zal zien: als je dit een tijdje volhoudt, dat je steeds verder kan lopen in dezelfde tijd!

**5. Doe een sport waar je blij van wordt**

Tot slot, weer voor iedereen: doe iets waar je blij van wordt! Wat een schot voor open doel hoor ik je denken. Wie gaat er nou een vervelende sport doen? Heel veel mensen. We denken massaal dat je moet hardlopen om bezig te zijn. Ik vind het zelf heerlijk. Het geeft me een gevoel van vrijheid om lekker te rennen. Het liefst door de regen, dan voel ik me stiekem een ware actieheld. Lekker muziekje in mijn oren. Zalig. Maar verrassing: niet alle mensen vinden hardlopen niet leuk. Denk dan terug, was er vroeger een sport die je leuk vond? Kan je dat nu weer gaan doen? Misschien nu niet door corona maar kan je straks bij een vereniging aansluiten? Dan is het nog gezellig ook..

Succes & have fun!
